<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-65</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-65" xml:lang="cs-CZ">
		<div class="_idGenObjectStyleOverride-1">
			<p id="_idParaDest-64" class="MLP_uroven2_kapitola ParaOverride-1">5. kapitola <br/>Čtyři přátelé</p>
			<p class="MLP_text_bez1radku ParaOverride-1">„V&#160;té smutné době se přihodilo něco, co nikdo nečekal, stal se zázrak, o&#160;kterém po mnoho let věděli jen tři lidé… Valerie se jednoho podzimního odpoledne zeptala Čje a&#160;Úa, jestli by jim mohla přečíst několik krátkých textů, které napsala. A&#160;oba byli hned od první věty okouzleni, ohromeně naslouchali jazyku, který se sytil jak z&#160;fantaskních obrazů z&#160;počátků Labyrinthu, tak ze střízlivé magické věcnosti pozdního období. Ú si už nepamatoval ani jediné slovo z&#160;Valeriiných próz, ale ještě po létech si vybavoval, jak se vlny jejich jazyka zvedaly z&#160;ticha a&#160;prázdna, každá z&#160;nich se na svém vrcholu zformovala do nečekaných světelných obrazů, a&#160;když se obrazy zase začaly rozplývat, vmísily se do nové vlny, která se blížila a&#160;vzápětí se sama proměnila v&#160;nové obrazy…</p>
			<p class="MLP_text ParaOverride-1">Valerie pak psala, kdykoliv na to měla čas, a&#160;Navrátilovi a&#160;Švarcovi připadalo, že její jazyk je stále průsvitnější, že v&#160;každém z&#160;jejích slov jako v&#160;lampionu svítí čisté světlo, do kterého neproniklo nic ani ze špíny doby, ani z&#160;Valeriina zoufalství. Z&#160;těch textů se žádný nezachoval, nezůstal jediný fragment, jediná věta. Možná je zničila sama Valerie v&#160;době, kdy ji slastně omámila myšlenka smrtelnosti textů, možná je také spálil můj otec, když po matčině smrti získal celou její pozůstalost…</p>
			<p class="MLP_text ParaOverride-1">Tehdy se objevil Pascal Brison. Pascal byl o&#160;šest let mladší než Navrátil a&#160;Švarc a&#160;o&#160;rok mladší než Valerie. Jeho otec byl majitelem továrničky kdesi ve Francii a&#160;poslal ho sem, aby dohlédl na zavádění licenční výroby v&#160;jednom zdejším podniku. Pascal právě dokončil studium chemie; patřil k&#160;nejlepším žákům na univerzitě, ale také k&#160;těm, s&#160;kterými byly největší potíže. Každý měsíc se řešil nějaký jeho kázeňský přestupek&#160;– drzost vůči vyučujícímu, rvačka nebo noční opilecká výtržnost na koleji&#160;– a&#160;nebýt jeho výborného prospěchu, vyloučili by ho ze školy už před koncem druhého semestru. Pascal dokázal pít až do rána a&#160;jít rovnou z&#160;baru na zkoušku; někteří spolužáci se ho pokoušeli napodobovat, a&#160;všichni dopadli špatně. Byl také dobrý lyžař a&#160;vášnivý potápěč; každou zimu jezdil do Alp a&#160;každé letní prázdniny trávil na Karibských ostrovech&#160;– opustil laboratoře, studovny a&#160;bary a&#160;žil dva měsíce na žhavém pobřeží a&#160;v&#160;podmořském světě. Za dobu studií se třikrát nebo čtyřikrát zamiloval; každou z&#160;dívek zaplavil tolika dopisy, dary a&#160;květinami, že se u&#160;všech úžas a&#160;pocit polichocenosti brzy proměnily v&#160;lásku stejně prudkou, jako byla ta, kterou jim nabízel. Pascalova láska ale nikdy nevydržela déle než do prázdnin; když se vrátil z&#160;Karibiku, dívka, která se dva měsíce nemohla dočkat, až se s&#160;ním zase setká, zjistila, že si jí vůbec nevšímá.</p>
			<p class="MLP_text ParaOverride-1">Na univerzitě se předpokládalo, že se bude věnovat teoretickému výzkumu a&#160;rodinnou továrnu prodá anebo najme manažera, který by ji řídil. Rodiče na něj byli pyšní, ale také měli obavy, co se stane s&#160;podnikem, který rodina držela už sto padesát let. Zatím si Pascal vždycky o&#160;prázdninách mezi návratem z&#160;ostrovů a&#160;odjezdem na kolej udělal na továrnu čas; navrhl otci některá vylepšení provozu a&#160;také se mu zmínil o&#160;několika vynálezech, které si chce dát patentovat a&#160;které by mohly přinést zisk, o&#160;jakém se žádnému z&#160;dosavadních majitelů továrny ani nesnilo.</p>
			<p class="MLP_text ParaOverride-1">Otec z&#160;toho byl trochu zmatený; byl rád, že se Pascal nepřestává zajímat o&#160;rodinný podnik, ale zároveň novinky, které mu syn ohlašoval, v&#160;něm vyvolávaly úzkost a&#160;pocit nevolnosti a&#160;raději se na ně ani podrobně nevyptával. Nechtělo se mu měnit po desetiletí zaběhlý způsob výroby; celkem správně tušil, že je to právě neměnnost, co přitahuje zákazníky firmy, kteří si kupovali stejná mýdla a&#160;šampony ve stejných obalech jako jejich rodiče a&#160;prarodiče. Pascalův otec byl spokojený s&#160;tím, jak podnik žije uprostřed malého okruhu, jak z&#160;továrny vytéká poklidný, pomalý proud výrobků, rozlije se do drogerií ve městě a&#160;v&#160;okolních vesnicích a&#160;odtud do městských a&#160;venkovských domácností a&#160;jak se do továrny vrací stejně pomalý a&#160;mělký proud peněz. Poklidné proudění, které podnik zapojovalo do života kraje a&#160;chránilo ho před velkými mocemi světa, mu splývalo s&#160;představou štěstí. Ale když si vzpomněl na vynálezy, o&#160;kterých mluvil Pascal, utěšoval se tím, že i&#160;on sám měl dost plánů v&#160;době, kdy podnik přebíral po svém otci, ale starý poklidný rytmus továrny se pak ukázal mocnější než jeho snění; doufal, že s&#160;jeho synem to bude stejné a&#160;že i&#160;jej pohltí ospalé proudění výrobků a&#160;peněz jako doposud každého z&#160;majitelů.</p>
			<p class="MLP_text ParaOverride-1">Pascal oddaloval chvíli, kdy se bude muset rozhodnout mezi továrnou a&#160;vědeckým ústavem. Uvědomoval si, že nemá dost trpělivosti na to, aby se stal opravdovým badatelem, na druhé straně ho děsila představa poklidného života na malém městě a&#160;řízení továrny, kde se od doby Ludvíka Filipa vyrábí pořád stejné mýdlo. Pomalu kroužící proud výroby a&#160;obchodu, ve kterém se jeho otec slastně koupal celý život, vnímal jako zahnívající, nemocnou řeku. K&#160;tomu se v&#160;posledním ročníku na univerzitě přihodilo něco, co ho ještě víc znejistilo a&#160;co ho přivádělo do stavů zoufalství. Dostala se mu do rukou sbírka Holderlinových básní; Pascal se dříve o&#160;literaturu nijak zvlášť nezajímal a&#160;výbor z&#160;Holderlina začal číst jen proto, že v&#160;něm zahlédl báseň o&#160;Alpách, které miloval. A&#160;Pascal přečetl báseň o&#160;Alpách a&#160;pak další básně, četl o&#160;Řecku, o&#160;ostrovech, o&#160;Indu, o&#160;Švábsku a&#160;Gaskoňsku, o&#160;dřímajících Titánech, o&#160;bozích, kteří odešli a&#160;možná se vrátí, o&#160;géniích létajících nad vrcholky asijských pohoří, z&#160;jejichž výšin padají stříbrné potoky, o&#160;bezdomoví, laskavé zemi, mocném moři a&#160;zářícím éteru.</p>
			<p class="MLP_text ParaOverride-1">A&#160;cítil, že se pro něj proměnil celý svět a&#160;celý život. Zdálo se mu teď, že studium chemie byl omyl, který vznikl z&#160;toho, že špatně interpretoval hlas, jenž se odedávna v&#160;jeho nitru slabounce, ale naléhavě ozýval. Pascal najednou uviděl celý svůj dosavadní život v&#160;novém světle; zdálo se mu, že ve studiu chemie podvědomě hledal něco, co se mu teď najednou zjevilo ve své pravé podobě. Četba Holderlinových básní byla pro něj spletitým a&#160;neklidným dějem, ve kterém se slova navzájem přitahují a&#160;odmítají, působí na sebe, proměňují se působením jiných slov a&#160;vydávají ze sebe neočekávané účinky, spojují se do různých konstelací a&#160;zase se rozpadají, a&#160;připadalo mu, že teď konečně porozuměl svému zájmu o&#160;chemii, že chemické procesy ho vždy přitahovaly jen proto, že byly vzdáleným a&#160;zastřeným obrazem tohoto děje, že byly odleskem a&#160;šifrou poezie. Četl pak po nocích knihy mnoha jiných autorů; většina z&#160;nich ho zklamala, ale přece jen objevil ještě několik básníků a&#160;spisovatelů, u&#160;kterých se znovu dostavil pocit zázračné chemie. Byl rád, když ho po skončení školy otec požádal, aby zavedl licenční výrobu v&#160;cizí zemi. Odjezd oddálil nutnost rozhodnout se, čím se bude v&#160;budoucnosti zabývat; Pascal Brison doufal, že půl roku&#160;– tak dlouho tu měl zůstat&#160;– bude dost dlouhá doba na to, aby si všechno promyslel a&#160;rozhodl se.</p>
			<p class="MLP_text ParaOverride-1">Mezi mnoha Brisonovými talenty bylo také nezvyklé jazykové nadání, a&#160;tak už za tři měsíce mluvil česky tak dobře, že málokdo poznal, že je cizinec&#160;– stejně jako ho o&#160;mnoho let později na Naxu po několika měsících pokládali za Řeka. Oslovil jednou Švarce a&#160;Navrátila v&#160;kavárně, když slyšel, že mluví o&#160;jedné pasáži z&#160;Lautréamonta, kterou si zrovna četl předešlé noci. A&#160;ukázalo se, že autoři, které Čj a&#160;Ú milovali už od dob Labyrinthu, jsou stejní jako ti, na kterých se Pascal Brison učil základy chemie imaginace.</p>
			<p class="MLP_text ParaOverride-1">Často se pak spolu všichni tři setkávali; když Čj a&#160;Ú vstoupili do kavárny, rozhlíželi se už od dveří, jestli tu sedí Pascal, a&#160;měli radost, když uviděli, jak někde v&#160;koutě zvedá hlavu od knihy a&#160;mává na ně. Pro oba to byl nezvyklý zážitek&#160;– v&#160;té době byla gravitace, kterou na Čje a&#160;Úa působila Valerie a&#160;její svět, tak silná, že už nebyli s&#160;to se s&#160;nikým jiným přátelit, a&#160;dokonce ani stýkat. Pascal byl po dlouhé době prvním člověkem, o&#160;kterém oba mohli říci, že je jejich přítelem. A&#160;pak přišla chvíle, kdy ho přivedli k&#160;Valerii. Od té doby se u&#160;ní scházeli ve čtyřech.“</p>
			<p class="MLP_text ParaOverride-1">„Dominik mi vyprávěl o&#160;Brisonově synovci, s&#160;kterým se setkal ve Francii,“ řekl jsem. „Ale snad Pascal Brison nebyl Iui Nm? To už bychom měli celý Bílý triangl pohromadě.“</p>
			<p class="MLP_text ParaOverride-1">„Ano, později, když si Navrátil začal říkat Vhlm Čj a&#160;Švarc Vga Ú, stal se z&#160;Pascala Brisona Iui Nm…“</p>
			<p class="MLP_text ParaOverride-1">Už nebylo takové horko, otevřeným oknem pronikl do pokoje závan větru a&#160;rozvlnil listy na klavíru; jeden z&#160;nich se pomalým krouživým pohybem snesl na koberec. Na kovových konstrukcích tyčících se nad tratí se rozsvítily červené odlesky neviditelného slunce; v&#160;dálce se nad plání sbírala tma.</p>
		</div>
</body>
</html>