<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-72</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-72" xml:lang="cs-CZ">
		<div class="_idGenObjectStyleOverride-1">
			<p id="_idParaDest-71" class="MLP_uroven2_kapitola ParaOverride-1">12. kapitola <br/>Setkání na Naxu</p>
			<p class="MLP_text_bez1radku ParaOverride-1">„Čj se s&#160;Nmem ani s&#160;Úem už nikdy neviděl. Vydělával nějaké peníze tím, že dával hodiny hry na klavír; v&#160;noci naslouchal vzdáleným zvukům, které se mu v&#160;hlavě proměňovaly v&#160;jemné pramínky nebo divoké ohňostroje tónů. Ani po převratu v&#160;osmdesátém devátém se nepokoušel o&#160;veřejné provedení nebo alespoň publikaci svých skladeb; nikdy jsem se nedozvěděla, jestli příčinou byla jeho skromnost, pochyby o&#160;díle, které vytvořil, nesmělost a&#160;nechuť cokoliv zařizovat, neochota předat své představy do rukou interpretů anebo věrnost Valeriině odkazu a&#160;touha vyrovnat se jí v&#160;odvaze k&#160;mlčení. A&#160;přece měl chvíle, kdy si zoufal nad hudbou, kterou odsoudil k&#160;němé existenci ve své mysli nebo na magnetofonových páscích, jež neposlouchal ani on sám. V&#160;jedné z&#160;takových chvil se mu dostal do rukou článek o&#160;Bílém trianglu; neodolal, ozval se jeho autorovi a&#160;nechal se snadno přemluvit k&#160;vydání alespoň některých ze svých děl.“</p>
			<p class="MLP_text ParaOverride-1">„Co se stalo s&#160;ostatníma dvěma?“</p>
			<p class="MLP_text ParaOverride-1">„Pascal Brison hned po návratu do Francie spálil receptury mizících laků i&#160;dokumentaci všech ostatních vynálezů, které si chtěl dát patentovat; řídil továrnu, vyráběl stejné mýdlo a&#160;stejnou kolínskou jako jeho prapředek před sto padesáti lety. Nikdy se neoženil; zdá se, že toužil jen po jedné věci, aby mu všichni dali pokoj, a&#160;tak se přizpůsobil životu na malém městě, chodil v&#160;neděli do kostela, kde poslouchal slova kněze, jimž nerozuměl, a&#160;dvakrát týdně večer do hospody, kde přikyvoval řečem spoluobyvatel, které ho nezajímaly. V&#160;noci ve svém pokoji pil víno a&#160;četl znovu a&#160;znovu svého Lautréamonta a&#160;svého Holderlina…</p>
			<p class="MLP_text ParaOverride-1">Když se po několika letech palčivá trýzeň proměnila v&#160;tichý zármutek, začala v&#160;něm růst touha uctít Valeriinu památku tím, že by napsal knihu, ve které by ožily vzpomínky na schůzky v&#160;jejím bytě. Bylo pro něj samozřejmé, že se bude přísně držet Valeriiny vize nekonečné metamorfózy tvarů, v&#160;níž musí každý tvar&#160;– a&#160;nejvíc ten nejvzácnější, ten, který nejvíce milujeme&#160;– projít fází naprostého rozplynutí a&#160;zapomenutí, než se z&#160;víru prázdnoty bude moci zrodit v&#160;proměněné podobě. Teď si uvědomoval, že kult prázdnoty z&#160;období Bílého trianglu byl jen jednou fází, fází, po které podle zákonů metamorfózy musí následovat zrod nového tvaru z&#160;nicoty, a&#160;zdálo se mu, že právě teď nastal čas pro novou proměnu.</p>
			<p class="MLP_text ParaOverride-1">Věděl, že se v&#160;jeho knize neodhalí ani Valeriina, ani jeho vlastní tvář, že se v&#160;ní neobjeví byt s&#160;okny do parku. Tušil ale, že rysy všech tváří, s&#160;kterými se setkával v&#160;době přátelství s&#160;Valerií, se budou objevovat v&#160;tvářích postav jeho románu, které ještě neznal, že půdorys Valeriina bytu se ve vírech prázdna už teď proměňuje v&#160;nové pokoje v&#160;neznámých zemích. Začal být zvědavý, jaké tváře a&#160;jaká těla, jaké pokoje, jaké země se z&#160;nicoty prosáklé dávnými obrazy vynoří. Po létech nudy, vzpomínání a&#160;každonočního pití se začal těšit na práci a&#160;pocítil zase radost.</p>
			<p class="MLP_text ParaOverride-1">Když se obrátil k&#160;prázdnu ve svém nitru, k&#160;hlubině, do které se propadaly zapomínané tvary a&#160;děje, zjistil, že za léta, co je nechával být, prázdno bez jeho vědomí samo pracovalo na zrodu tvarů, že se z&#160;něho už teď vynořuje jakási země jako břeh zakrytý mlhou a&#160;obrysy jakéhosi děje. Nm se pokoušel zachytit mizící tvary, ale pořád mu unikaly. A&#160;pak si vzpomněl, jak Valerie hovořila o&#160;roli náhody při psaní, o&#160;tom, že častokrát nahodile zaslechnuté slovo se rozvine a&#160;dokáže rozestřít scénu, která dlouhé dny unikala výrazu. A&#160;tak vytáhl z&#160;knihovny Laroussův slovník, se zavřenýma očima jej otevřel a&#160;položil prst na stránku; pak se podíval a&#160;uviděl, že prst leží na slovu <span class="MLP_znak_kurziva_11b">palmier</span>; otevřel slovník o&#160;pár stránek dál a&#160;tentokrát prst ukázal na slovo <span class="MLP_znak_kurziva_11b">passage</span>, zalistoval ještě dál a&#160;získal slovo <span class="MLP_znak_kurziva_11b">police</span>. Pak si řekl, že by nebylo dobré, aby všechna slova začínala na <span class="MLP_znak_kurziva_11b">p</span>, a&#160;tak otevřel slovník na začátku a&#160;našel tu stejným způsobem slova <span class="MLP_znak_kurziva_11b">ange</span> a&#160;<span class="MLP_znak_kurziva_11b">architecte</span>. To by stačilo, řekl si a&#160;zastrčil slovník zpátky do knihovny.</p>
			<p class="MLP_text ParaOverride-1">Měl tedy slova označující palmu, pasáž nebo průchod, policii, anděla a&#160;architekta, pět slov jako pět hvězd svítících v&#160;mlhovině beztvarých dějů rodících se z&#160;prázdnoty. A&#160;mlhovina začala v&#160;blízkosti jasných světel pozvolna nabývat tvaru, začal se rýsovat děj, pod palmami rostoucími na jakémsi bulváru policisté honili jakési postavy, které zmizely v&#160;ústí pasáže. Kdo to asi byl, divil se Pascal, zločinci, revolucionáři, teroristi? Také zahlédl svítící skleněnou sošku anděla a&#160;viděl architekta sklánějícího se nad jakýmsi plánem. Když se Pascal podíval blíž, uviděl, že je to plán města; pořád se mu ztrácel v&#160;přítmí&#160;– a&#160;pak v&#160;záblesku světla spatřil na plánu znak, který znal z&#160;Valeriiny knihy, hlavní ulice tvořily obrazec dvojitého trojzubce. Z&#160;těch fragmentárních obrazů se už začal rychle rozrůstat děj románu. Jednoho dne město dostalo i&#160;své jméno: Santa Rosalia. Pascal psal román o&#160;Santa Rosalii několik měsíců; a&#160;bylo zřejmé, že do rysů Beatriz se promítla Valeriina tvář, proměněná snem, a&#160;že Pierre je Pascalův bratr. Pascal vydal román pod pseudonymem; pak už zřejmě nikdy nic nenapsal.</p>
			<p class="MLP_text ParaOverride-1">Na konci osmdesátých let dokončil studia chemie syn jeho starší sestry; Pascal ho hned vzal do továrny jako svého zástupce a&#160;za dva roky mu firmu předal. Odstěhoval se na jih; v&#160;posledních letech snil o&#160;životě na některém z&#160;řeckých ostrovů, které milovali Hölderlin a&#160;Valerie, i&#160;když ani jeden z&#160;nich nikdy v&#160;Řecku nebyl. Odjel s&#160;malým kufrem knih; dlouho se nemohl rozhodnout, na kterém z&#160;ostrovů se usídlí, ale když jednoho dne na Naxu procházel bludištěm úzkých uliček nad přístavem a&#160;uviděl na dveřích bílého domu ceduli, na níž stálo, že je k&#160;pronajmutí pokoj v&#160;prampouchu klenoucím se nad uličkou, ubytoval se tady. Žil v&#160;labyrintu starého města ostrovní Chory, často navštěvoval okolní ostrovy, Délos s&#160;Apollónovým hájem, pustý Sikinos, ospalou Iraklii; mnohokrát pobýval na Folegandru, celé dny ležel na bílých oblázcích osamělé zátoky, kterou Valerie našla na mapě jako zavlnění obrysové linie ostrova a&#160;na jejíž dno nechala ve své knize klesnout loď plnou drahokamů a&#160;perel. Nechal si také narůst řecký knírek, vysedával dlouhé hodiny u&#160;stolku před kafeniem a&#160;turisté si ho fotografovali jako typického, pitoreskního Řeka.“</p>
			<p class="MLP_text ParaOverride-1">„A&#160;jak žil Ú v&#160;Americe?“</p>
			<p class="MLP_text ParaOverride-1">„Ú přestal dělat sochy; pracoval v&#160;realitní kanceláři, po práci sedával v&#160;portorikánském bistru, díval se na vlaky nadzemní dráhy a&#160;v&#160;hlavě mu vyvstávaly stejné obrazy jako Nmovi na terase kafenia na Naxu na druhém konci světa a&#160;Čjovi v&#160;tomhle bytě nad tratí, kam se po odjezdu svých přátel přestěhoval. Také Ú toužil podívat se na ostrovy, na nichž se odehrával děj několika kapitol Oranžové knihy, alespoň o&#160;dovolené, a&#160;tak si v&#160;létě před pěti lety koupil letenku do Athén, a&#160;pak jezdil trajekty z&#160;ostrova na ostrov. Když na Naxu procházel strmými uličkami pod benátskou pevností, uslyšel, že na něj někdo volá jeho jméno; rozhlédl se, ale viděl jen opáleného muže s&#160;knírkem a&#160;kudrnatými prošedivělými vlasy, který seděl před tavernou. Úovi chvíli trvalo, než mu došlo, kdo to je.</p>
			<p class="MLP_text ParaOverride-1">Ú i&#160;Nm měli ze setkání radost; hořkost a&#160;nepřátelství se v&#160;mysli obou už dávno rozplynuly. Ú přespal v&#160;Nmově prampouchu a&#160;hned příští den se spolu vypravili na Folegandros; Ú ostrov za třináct let, které uplynuly od doby, kdy četl Oranžovou knihu, mnohokrát navštívil v&#160;nočním snu a&#160;obrazy jeho zálivů a&#160;skal viděl na bílých zdech svého brooklynského bistra. Nm zavedl Úa do zátoky pokladů; když Ú stál na horkých oblázcích a&#160;díval se na vysoké skály připomínající postavy obrů, pocítil po dlouhé době zase touhu udělat sochu. Ještě nevěděl, jak bude socha vypadat, ale bylo mu už jasné, že i&#160;ona bude vzpomínkou na Valerii a&#160;její román. A&#160;protože slíbil Valerii, že obsah románu i&#160;všechny události spojené s&#160;jeho vznikem zůstanou navždy v&#160;tajnosti, řekl Nmovi, že postaví sochu na některém z&#160;těžko přístupných skalních vrcholů nad zálivem.</p>
			<p class="MLP_text ParaOverride-1">Pascal Úovi navrhl něco jiného: opatří mu potápěčskou výstroj, dá mu pár lekcí v&#160;potápění a&#160;Ú udělá sochu na mořském dně; Nm mu bude při práci pomáhat. A&#160;Nm skutečně vyučil Úa základům potápění a&#160;zakrátko se oba pustili do práce. Ú vytvořil pod vodou zátoky z&#160;oblázků svou poslední sochu. Je to socha mé matky, která drží v&#160;ruce pootevřenou Oranžovou knihu. Usmívá se a&#160;z&#160;jejího gesta není jasné, jestli knihu ukrývá, nebo se ji chystá otevřít a&#160;nabídnout ke čtení. Když se Ú vracel do New Yorku, slíbil Nmovi, že příští léto za ním přijede znovu. Ale na začátku jara dostal Pascal infarkt a&#160;zemřel v&#160;nemocnici, v&#160;pokoji, z&#160;jehož okna byla vidět jen mořská hladina a&#160;nebe. To je příběh, který mi po šest dní vyprávěl Vga Ú v&#160;brooklynském bistru. Doplnila jsem do něho jen několik detailů, které mi později řekl Čj.“</p>
		</div>
</body>
</html>