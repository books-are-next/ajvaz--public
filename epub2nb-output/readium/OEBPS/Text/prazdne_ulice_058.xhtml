<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-55</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-55" xml:lang="cs-CZ">
		<div class="_idGenObjectStyleOverride-1">
			<p id="_idParaDest-54" class="MLP_uroven2_kapitola ParaOverride-1">53. kapitola <br/>Rozhovor u&#160;bazénu</p>
			<p class="MLP_text_bez1radku ParaOverride-1">Nějakou chvíli jsme všichni mlčeli. Díval jsem se s&#160;přimhouřenýma očima na světlo, které se blyštělo na vlnách bazénu, poslouchal jsem jejich šplouchání. Nakonec jsem řekl: „Myslím, že jsme všichni v&#160;příběhu poznali nějakou příbuznost s&#160;našimi záležitostmi. Abych pravdu řekl, nevím, co si mám o&#160;tom myslet. Příběh nám může něco napovědět, ale také to může být jedna z&#160;falešných stop, která nás svede z&#160;cesty.“</p>
			<p class="MLP_text ParaOverride-1">„Anebo jednomu z&#160;nás napoví a&#160;druhého svede z&#160;cesty,“ podotkla Andrea.</p>
			<p class="MLP_text ParaOverride-1">„V&#160;knize se sice nikde nemluví výslovně ani o&#160;skrytém pokladu, ani o&#160;ztracené dívce,“ řekl Bernet, „ale zdá se mi, že ozvěna Violina zmizení se ozývá v&#160;motivu ženy, která odejde do temných oblastí města a&#160;odmítá se vrátit…“</p>
			<p class="MLP_text ParaOverride-1">„… zatímco echo vašeho hledání pokladu se dá slyšet v&#160;motivu Beatrizina dlouholetého snění o&#160;sošce anděla, která je ukrytá kdesi ve městě,“ doplnil jsem ho.</p>
			<p class="MLP_text ParaOverride-1">„Počkat,“ řekla Andrea, „něco tu nehraje. Souvislost mezi andělem a&#160;pokladem je v&#160;pořádku, jak ale může být v&#160;románu ozvěna Violina zmizení, když kniha vyšla v&#160;osmdesátém šestém roce? Ozvěna, pokud vím, obvykle nepředchází hlasu, který opakuje. Kolik tenkrát Viole bylo?“</p>
			<p class="MLP_text ParaOverride-1">„Jedenáct let,“ řekl jsem, „ale to mě tolik nezneklidňuje. S&#160;něčím podobným se při pátrání po Viole setkávám pořád. V&#160;tomhle případu se s&#160;časem dějí podivné věci, jako by blízká minulost měla schopnost působit na vzdálenou minulost. I&#160;majitel hudebního obchodu mi vyprávěl, že měl pocit, že se Čj s&#160;Violou potkávají poprvé, a&#160;zároveň, že se už znají. A&#160;já měl silný dojem, že ozvěnou Violina zmizení bylo dokonce i&#160;leccos ve vyprávění o&#160;Dionysiovi z&#160;Gazy, který žil v&#160;šestém století.“</p>
			<p class="MLP_text ParaOverride-1">„Neobjeví se v&#160;příběhu, ve kterém všichni čtyři, jak se zdá, hrajeme nějakou roli, kromě pirátského pokladu a&#160;podzemní příšery nakonec ještě také stroj času?“ řekla Barbora.</p>
			<p class="MLP_text ParaOverride-1">„Nebyl bych proti,“ zasmál se Bernet, „ale myslím, že to nebude zapotřebí. Především je vztah děje románu k&#160;Violině případu, o&#160;kterém vlastně nic určitého nevíme, tak slabý, že jde patrně jen o&#160;náhodu, a&#160;není třeba kvůli němu hledat stroj času. A&#160;jestli opravdu existuje nějaká podobnost mezi Violiným a&#160;Beatriziným příběhem, mohla vzniknout jednoduše tak, že si Viola někde román přečetla a&#160;vědomě nebo podvědomě ho napodobila.“</p>
			<p class="MLP_text ParaOverride-1">„Nebo spisovatel i&#160;Viola vycházeli z&#160;nějakého společného pramene; spisovatel ho rozvinul ve světě fikce a&#160;Viola ve skutečném životě,“ navrhla Andrea.</p>
			<p class="MLP_text ParaOverride-1">„Anebo jsou román i&#160;Violin příběh jen dvěma hlasy z&#160;dlouhé řady ozvěn, která možná sahá až do šestého století nebo ještě hlouběji do minulosti,“ řekla Barbora.</p>
			<p class="MLP_text ParaOverride-1">„A&#160;která bude dál pokračovat i&#160;v&#160;budoucnosti, v&#160;příštích staletích…,“ řekl Bernet.</p>
			<p class="MLP_text ParaOverride-1">„Ta řada se mohla v&#160;nějaké době rozvětvit do několika řad, ty mohly procházet různými zeměmi a&#160;zase se setkávat,“ přidala se Andrea.</p>
			<p class="MLP_text ParaOverride-1">„Ano, třeba jsou shody mezi případem Violy Jonášové, případem pirátského pokladu a&#160;dějem francouzského románu jen důsledkem nahodilého překřížení tří řad, které už dávno žijí samostatným životem; třeba každá z&#160;nich přichází odjinud, z&#160;jiného místa na Zemi, a&#160;směřuje jinam…,“ uvažoval jsem.</p>
			<p class="MLP_text ParaOverride-1">„A&#160;Baobab je tím, co prochází všemi řadami a&#160;spojuje je,“ doplnila mě Barbora.</p>
			<p class="MLP_text ParaOverride-1">„Tak už dost,“ řekl Bernet. „Není to špatné, ale takové teorie nám moc nepomohou. Měli bychom teď raději přemýšlet, co nám román může opravdu sdělit o&#160;našich záležitostech.“</p>
			<p class="MLP_text ParaOverride-1">„Dobrá, dejme se do toho,“ řekl jsem. „Vaší záležitostí je, jestli se nemýlím, hledání pokladu z&#160;pirátské lodi. Nedokážu sice v&#160;ději románu najít žádné určité sdělení, na jakém místě byste měl pátrat nebo koho byste měl vyhledat, ale řekl bych, že epizoda s&#160;opálovým andělem něco napovídá alespoň o&#160;způsobu pátrání&#160;– totiž to, že nejpravdivější stopa může být taková, která na první pohled vypadá nejvíc fantasticky. A&#160;to je přece docela příznivé sdělení; vy jste dokázal být věrný jednomu dětskému zážitku, který by asi nikdo jiný nebral vážně.“</p>
			<p class="MLP_text ParaOverride-1">„Jenže smyslem příběhu může být také varování, že takové fantastické stopy nás přivedou do katastrofy,“ povzdechl si Bernet. „Nezapomeňte, že konec románu je otevřený; připouští různé možnosti, ale nezdá se mi, že by mezi nimi byl nějaký happy end.“</p>
			<p class="MLP_text ParaOverride-1">„To přece není pravda, co to povídáš?“ zlobila se Barbora. „Román ve skutečnosti skončil happy endem. Bylo skvělé, že se Beatriz dostala do presidentského paláce; co se stalo potom, to jsou jen nepodstatné podružnosti.“</p>
			<p class="MLP_text ParaOverride-1">Bernet se asi chystal odpovědět, že pro Beatriz a&#160;Pierra není to, jestli je zastřelí, nebo nezastřelí palácová stráž, tak nepodstatná podružnost. Bál jsem se, že se dívky začnou s&#160;Bernetem znovu hádat o&#160;své principy, a&#160;tak jsem se Berneta raději rychle zeptal, co podle něho příběh sděluje mně.</p>
			<p class="MLP_text ParaOverride-1">„Vaší záležitostí je, pokud vím, hledání ztracené dívky,“ řekl Bernet. „Ani já nevidím v&#160;ději románu žádnou určitou stopu, ale Pierrův příběh vám možná sděluje, že se někdo může ztratit světu z&#160;důvodů, které je obtížné odhalit, protože jim dobře nerozumí ani ten, kdo zmizel. A&#160;že proto není dobré hledat nějakou logiku v&#160;něčem, v&#160;čem vůbec žádná nemusí být.“</p>
			<p class="MLP_text ParaOverride-1">„Jestli je tohle poselství knihy, není to zrovna moc potěšující,“ řekl jsem. „Do téhle chvíle hledání Violy ztroskotávalo na nedostatku stop a&#160;na nemožnosti najít mezi nimi souvislosti. Kdyby se teď ještě mělo ukázat, že souvislosti, které jsem se pokoušel objevit, nejsou jen nejasné, ale vlastně vůbec neexistují, vypadalo by to s&#160;mým případem dost špatně. Je to, jako bych se zoufale snažil rozluštit nějaké znaky na zdi, které ve skutečnosti vůbec nejsou písmeny, ale jen nahodilými vrypy…“</p>
			<p class="MLP_text ParaOverride-1">„Neberte si to tak,“ řekla mi Barbora. „Myslím, že byste neměl příliš přemýšlet o&#160;tom, jestli stopy, s&#160;kterými jste se setkal, patří, nebo nepatří do celku, který je svázaný nějakou logikou. Stačí žít mezi stopami a&#160;naslouchat jim; třeba se žádná logika neobjeví, třeba v&#160;jejich světě opravdu ani žádná neexistuje; ale třeba se objeví něco jiného než logika&#160;– nějaká jejich melodie, rytmus nebo harmonie, které vás povedou.“</p>
			<p class="MLP_text ParaOverride-1">„Myslím, že rozumím, co máte na mysli,“ řekl jsem unaveně, „ale potíž není v&#160;tom, že bych neslyšel žádnou melodii stop, která by mě vedla, ale v&#160;tom, že těch melodií se ozývá tolik, každá z&#160;nich je úplně jiná a&#160;vede mě někam jinam…“</p>
			<p class="MLP_text ParaOverride-1">Dívky ani Bernet na to už neodpověděli; nějakou chvíli jsme zase mlčeli. Pak Bernet řekl: „Rád bych vám ve vašem hledání pomohl, ale Barbora a&#160;Andrea mi říkaly, že už vám pomoc nabízely a&#160;že jste ji odmítl. Nebudu vás přemlouvat; myslím, že máte pravdu, musíte asi hledat sám a&#160;já s&#160;Andreou a&#160;Barbotou asi musíme taky hledat sami…“</p>
			<p class="MLP_text ParaOverride-1">„Budeš tedy dál hledat poklad?“ řekla Andrea radostně.</p>
			<p class="MLP_text ParaOverride-1">„Nevím, opravdu to v&#160;téhle chvíli nevím,“ řekl tiše Bernet. „Ne­dokážu se rozhodnout, všechno mi teď padá z&#160;ruky, ztratil jsem cestu k&#160;pokladu, nedaří se mi zachraňovat majetek… Nevím ostatně, jestli ještě vůbec nějaký majetek mám, Zachariáš mi přinesl špatné zprávy. A&#160;nejhorší ze všeho by bylo, kdybych ztratil vás.“</p>
			<p class="MLP_text ParaOverride-1">„Neboj se, zůstaneme s&#160;tebou,“ řekla Andrea.</p>
			<p class="MLP_text ParaOverride-1">„Budeme už trpělivější,“ slibovala Barbora.</p>
			<p class="MLP_text ParaOverride-1">„A&#160;nebudeme už na tebe tak přísné,“ dodala Andrea. „Určitě všechno bude zase jako dřív. A&#160;určitě spolu jednou najdeme poklad kapitána Bustrofedona.“</p>
			<p class="MLP_text ParaOverride-1">Dívky vstaly z&#160;lehátek, každá z&#160;nich vzala Berneta za jednu ruku. Viděl jsem, že všichni tři teď chtějí být spolu sami, a&#160;tak jsem se také zvedl. Řekl jsem na rozloučenou: „Nezapomenu vám dát vědět, jestli se dozvím něco, co by se mohlo týkat pokladu.“</p>
			<p class="MLP_text ParaOverride-1">Bernet a&#160;dívky mě doprovázeli po trávníku k&#160;bráně. Když jsme se k&#160;ní přiblížili, bezhlesně se rozevřela, a&#160;když jsem stál na chodníku, zase se za mnou s&#160;tichounkým klapnutím zavřela. Otočil jsem se, Bernet a&#160;dívky stáli na trávníku za mřížovím brány a&#160;mávali mi. Zamával jsem také; dívky běžely zpátky k&#160;bazénu, Bernet ještě chvíli zůstal stát za mříží. Dívali jsme se na sebe mlčky a&#160;s&#160;úsměvem; přemýšlel jsem, jaký osud asi čeká toho laskavého imoralistu a&#160;nepraktického selfmademana, uvažoval jsem, jestli najde svůj poklad a&#160;jestli se mu podaří zachránit své jmění. Moc nadějí jsem mu nedával ani v&#160;jednom z&#160;obou případů. Bernet jednou zaváhal na závratné hrazdě a&#160;připadalo mi takřka nemožné, že by znovu našel někdejší lehkost.</p>
			<p class="MLP_text ParaOverride-1">Přemýšlel jsem také o&#160;tom, jestli s&#160;ním zůstanou jeho dívky. Zdálo se mi, že kdyby ho opustily, Bernet ztratí chuť hledat poklad i&#160;zachraňovat svůj majetek. Snad se bude postupně uzavírat do sebe a&#160;nakonec se z&#160;něho stane opět mlčenlivé zasněné dítě, které kdysi znal architekt, snad bude zase žít v&#160;nějakém kumbálu a&#160;jeho milionářský život v&#160;bílé vile mu bude připadat jako sen. Dívky sice tvrdily, že ho nikdy neopustí, a&#160;jistě tomu samy věřily, ale zdálo se mi, že léta všedního života a&#160;každodenních nudných starostí pro ně budou příliš těžkou zkouškou. Je také docela možné, že s&#160;ním zůstane jen jedna z&#160;nich; myslel jsem na to, jestli to bude spíš prudká Andrea nebo chápající Barbora. Bernet stál pořád mlčky na druhé straně mříže; snad přemýšlel o&#160;mém budoucím osudu tak jako já o&#160;jeho. Pak jsme se na sebe ještě jednou usmáli, zamávali si a&#160;každý jsme šli svou cestou; Bernet se vracel za dívkami k&#160;vile a&#160;já zamířil dolů ke konečné tramvaje.</p>
		</div>
</body>
</html>