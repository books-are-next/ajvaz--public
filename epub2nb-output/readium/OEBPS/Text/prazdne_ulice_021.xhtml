<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-18" xml:lang="cs-CZ">
		<div class="_idGenObjectStyleOverride-1">
			<p id="_idParaDest-17" class="MLP_uroven2_kapitola ParaOverride-1">16. kapitola <br/>Nereus</p>
			<p class="MLP_text_bez1radku ParaOverride-1">Probudil jsem se až po desáté hodině. Uvařil jsem si kávu, sedl si s&#160;ní k&#160;telefonu a&#160;vytočil číslo, které jsem v&#160;noci napsal na kus papíru. Když v&#160;telefonu mužský hlas vyslovil jméno mořského božstva, zeptal jsem se, čím se akciová společnost Nereus zabývá. Po chvilce udiveného mlčení hlas takřka uraženě řekl: „Přece výrobou čerpadel.“ Vypil jsem kávu a&#160;vydal se hledat sídlo společnosti.</p>
			<p class="MLP_text ParaOverride-1">Ten den bylo poprvé po dlouhé době zataženo, přitom nepřestalo být horko; ze všeho kanula vlhkost a&#160;měnila se v&#160;hutné pachy. Přetrpěl jsem několik stanic v&#160;tramvaji a&#160;vystoupil jsem už na začátku ulice, jejíž jméno jsem v&#160;noci našel v&#160;telefonním seznamu. Byl tu dost rušný provoz, procházel jsem pod novorenesančními a&#160;secesními fasádami bank a&#160;úřadů, jen o&#160;něco málo nižších, než jaké stojí v&#160;centru města; nad hlavou mi nevšímavě proplouvaly štukové nahé ženy se zaprášenými ňadry polehávající nad vchody a&#160;ještě výš se sunuly do neviditelné země, která se prostírá za našimi zády, hlavy národních buditelů vyrůstající z&#160;fasád jako velké choroše. Za většinou skel, kolem nichž jsem procházel, stály figuríny, navlečené do značkového oblečení a&#160;ustrnulé v&#160;záhadných gestech. Řekl jsem si, že Nereus musí být asi velká mezinárodní firma, když se usídlila v&#160;blízkosti těchto skvělých jeskyní luxusu.</p>
			<p class="MLP_text ParaOverride-1">Jenže ulice se nenápadně měnila. Její proměna se nejdřív projevila ve výlohách; zmizely z&#160;nich figuríny, za sklem se teď kupilo čím dál víc věcí v&#160;čím dál větším nepořádku; za nějakou dobu už jsem měl pocit, že se některá z&#160;výloh přede mnou pod náporem věcí roztříští a&#160;zboží se vysype na chodník. Potkával jsem stále méně chodců, automobily postupně mizely v&#160;příčných ulicích a&#160;po nějakém čase i&#160;tramvajové koleje kamsi uhnuly a&#160;ztratily se. Ucítil jsem na tváři dotek teplého mžení; měl jsem dojem, že kapky nepadají seshora, ale srážejí se z&#160;přesycených pachů.</p>
			<p class="MLP_text ParaOverride-1">Ulice pokračovala dál pod stejným jménem, ale teď už to vypadalo, jako by ji proměnilo nějaké kouzlo. Ještě jsem pořád míjel výlohy obchodů, ale jejich unavený a&#160;rezignovaný výraz vyprávěl smutnou historii: jejich majitelé neměli dost peněz na pronájem prostorů v&#160;elegantním úseku ulice, a&#160;tak se usídlili alespoň v&#160;jeho blízkosti s&#160;nadějí, že se něco z&#160;rušného života přelije až do těchto míst; ta naděje se však ukázala klamná. Za výlohami některých obchodů pokračovalo chaotické kupení, jiné se naopak vyprazdňovaly a&#160;nabízely pohled na zaprášené police, které vystavovaly jen mrtvé mouchy, ležící na zádech. Už dlouho kolem mne neprojel žádný automobil.</p>
			<p class="MLP_text ParaOverride-1">Ale to už jsem viděl na druhé straně ulice nad korunami stromů velký nápis NEREUS; jeho písmena plula na třech pravidelných vlnovkách, představujících vodní hladinu. Hranatá dvoupatrová budova se skleněným pláštěm zřejmě pocházela z&#160;šedesátých let; sklo fasády od té doby patrně nikdo nemyl. V&#160;otevřených oknech v&#160;prvním patře jsem zahlédl rýsovací prkna a&#160;rozsvícené obrazovky počítačů. Dům byl přilepený k&#160;nižší budově se zubatou střechou. Řekl jsem si, že ve skleněné budově asi budou ateliéry projektantů a&#160;kanceláře a&#160;v&#160;nižší budově montážní hala. Skleněná budova měla vlastní vchod; když jsem vešel, nikdo mě nezastavil, a&#160;tak jsem vystoupil po schodišti do prvního patra. Octl jsem se na světlé chodbě pokryté zeleným plstěným kobercem, po jedné straně se táhla skleněná stěna, kterou byly vidět střechy dílen a&#160;povadlé koruny stromů za nimi, na druhé straně chodby se táhla řada zavřených dveří. Chvíli jsem chodil nerozhodně z&#160;jednoho konce chodby na druhý, pak jsem se osmělil a&#160;namátkou jedny z&#160;dveří otevřel.</p>
			<p class="MLP_text ParaOverride-1">Octl jsem se v&#160;rozlehlé místnosti plné lidí, kteří byli skloněni nad papíry ležícími na stole, stáli u&#160;rýsovacího prkna nebo pozorovali obrazovku počítače. Teď jsem viděl, že jsem mohl vstoupit do kterýchkoliv dveří; do místnosti vedly všechny. Nikdo si mě nevšímal. Přistoupil jsem k&#160;muži, který seděl nejblíž dveří, položil jsem před něj na stůl fotografii Violy a&#160;zeptal se ho, jestli ji nezná. Roztržitě se na fotografii podíval a&#160;řekl: „Ano, to byla naše zákaznice, vzpomínám si na ni. Myslím, že její zakázku měla na starosti Julie.“ Ukázal na mladou ženu, která seděla zády ke mně o&#160;několik stolů dál, a&#160;pak se zase věnoval svým papírům. Julie měla na sobě jednoduché letní šaty, vlnité černé vlasy spadaly na opálená záda. Zdálo se, že soustředěně sleduje obrazovku počítače; pohybovala jemně myší a&#160;na obrazovce se otáčela světelná pavučina, asi prostorové schéma nějakého přístroje.</p>
			<p class="MLP_text ParaOverride-1">Prošel jsem uličkou mezi stoly a&#160;rýsovacími prkny k&#160;místu, kde Julie seděla, sklonil se k&#160;ní a&#160;zeptal se jí, jestli zná Violu Jonášovou. Trhla sebou a&#160;otočila ke mně hlavu; z&#160;vln černých vlasů se vynořil snědý obličej s&#160;hustým obočím a&#160;plnými rty. Než odpověděla, důkladně si mě prohlédla. Nakonec řekla: „Ano, před časem jsem pracovala na její zakázce, ale od té doby jsem ji neviděla.“</p>
			<p class="MLP_text ParaOverride-1">Lhostejnost, s&#160;jakou to říkala, nebyla moc přesvědčivá. V&#160;jejích slovech jsem slyšel podobný neklid, jaký se ozýval i&#160;v&#160;malířově hlase a&#160;jaký zřejmě Viola zanechávala ve všech lidech, s&#160;nimiž se znala. Už jsem nevěřil, že Viola pro ni byla jen jedním ze zákazníků, kteří si v&#160;podniku objednali pumpu; to bylo pro mne dobré znamení. Chtěl jsem ji vyzkoušet, a&#160;tak jsem řekl: „Tak se na mne nezlobte, že jsem vás vyrušil od práce; doufal jsem, že bych se od vás mohl o&#160;Viole něco dozvědět,“ a&#160;předstíral jsem, že chci odejít.</p>
			<p class="MLP_text ParaOverride-1">„Proč se na Violu ptáte? Stalo se jí něco?“ Julie se na mne dívala s&#160;výrazem úzkosti, který se už nepokoušela skrývat. Řekl jsem jí, že se Viola už před dvěma lety ztratila a&#160;že se ji pokouším najít, že jsem ale teprve na počátku pátrání, které zatím nevypadá nijak slibně.</p>
			<p class="MLP_text ParaOverride-1">„Myslíte, že ji potkalo nějaké neštěstí?“ zeptala se Julie.</p>
			<p class="MLP_text ParaOverride-1">Bylo vidět, že má o&#160;Violu opravdu strach. „Nevím, ale myslím, že ne,“ uklidňoval jsem ji. „Její zmizení je podivné a&#160;moc mu nerozumím, ale mám spíš pocit, že se Viola z&#160;nějakého důvodu někde skrývá.“</p>
			<p class="MLP_text ParaOverride-1">„Ráda bych vám pomohla,“ řekla Julie. „Ráda bych pomohla Viole; třeba se mýlíte, možná je opravdu v&#160;nebezpečí a&#160;čeká na pomoc. Když jsem pro ni pracovala, spřátelily jsme se, hodně pro mne znamenala, asi pro mne pořád ještě hodně znamená… Ale dlouho jsem ji neviděla a&#160;netuším, kde by mohla být.“</p>
			<p class="MLP_text ParaOverride-1">„Zmizela jednoho dne bez rozloučení?“ zeptal jsem se, protože mě napadlo, že to byl Violin obvyklý způsob, jak se rozcházet s&#160;lidmi.</p>
			<p class="MLP_text ParaOverride-1">„Ano,“ řekla Julie. „Ale nezlobila jsem se na ni. Tušila jsem, že k&#160;tomu dojde; Viola se celou dobu k&#160;něčemu nebo někomu snažila proniknout, a&#160;zřejmě přišla chvíle, kdy už se u&#160;mne nemohla zdržovat, i&#160;když nám spolu bylo dobře.“ Zamyslela se a&#160;pak řekla: „Ano, myslím, že jí se mnou bylo dobře.“ A&#160;po malé odmlce se zeptala: „Jak víte, že mě opustila a&#160;nic mi neřekla? Udělala vám něco podobného? Proto po ní pátráte?“</p>
			<p class="MLP_text ParaOverride-1">Najednou mě napadla představa Violy a&#160;Julie jako dvou malých dětí, držících se za ruce; jedno zamračené a&#160;vzpurné, druhé úzkostné.</p>
			<p class="MLP_text ParaOverride-1">„Ach ne,“ řekl jsem rychle, abych ji uklidnil. „Nikdy jsem se s&#160;Violou nesetkal. A&#160;jestli mám být upřímný, nevím, proč ji vlastně hledám. Jeden z&#160;důvodů je, že mi bylo líto jejího nemocného otce. Znala jste ho?“</p>
			<p class="MLP_text ParaOverride-1">„Ne, Viola nás nikdy nepředstavila, a&#160;já o&#160;to ani nestála. Už jste našel nějakou stopu?“</p>
			<p class="MLP_text ParaOverride-1">„Nestojí to za řeč. Vlastně jsem zatím mluvil jen s&#160;jedním člověkem, který Violu znal, a&#160;přečetl jsem jednu povídku, která by mohla s&#160;jejím zmizením nějak souviset. A&#160;to, co jsem slyšel a&#160;četl, mi příliš nepomohlo, spíš se všechno ještě víc zamotalo a&#160;zatemnilo. Doufal jsem, že se od vás dozvím něco víc.“</p>
			<p class="MLP_text ParaOverride-1">„Obávám se, že vás zklamu,“ povzdechla si Julie. „Viola se mi s&#160;ničím nesvěřovala, myslím, že o&#160;některých věcech nemluvila s&#160;nikým&#160;– anebo jen se svými tajemnými společníky, s&#160;kterými si občas telefonovala a&#160;o&#160;kterých mi nikdy nic neřekla. Od samého počátku jsem měla pocit, že skrývá nějaké tajemství, ale doteď vůbec netuším, co by to mohlo být.“</p>
			<p class="MLP_text ParaOverride-1">Zdálo se, že v&#160;téhle věci se budou výpovědi všech lidí, kteří Violu znali, shodovat. „Co kdybychom si spolu někam sedli a&#160;vy byste mi vyprávěla o&#160;Viole?“ navrhl jsem. „Třeba se nějaká maličkost, o&#160;které si myslíte, že nemá význam, spojí s&#160;něčím, co jsem se dozvěděl já, a&#160;aspoň trošku nám poodhalí Violino tajemství.“</p>
			<p class="MLP_text ParaOverride-1">„Dobře, zkusíme to. Musím teď něco dodělat, ale za půl hodiny budu mít přestávku na oběd. Naproti přes ulici je kavárna Modrý papoušek. Počkejte tam na mne, přijdu za vámi.“</p>
		</div>
</body>
</html>