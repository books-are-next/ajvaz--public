<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-70</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-70" xml:lang="cs-CZ">
		<div class="_idGenObjectStyleOverride-1">
			<p id="_idParaDest-69" class="MLP_uroven2_kapitola ParaOverride-1">10. kapitola <br/>Zánik Oranžové knihy</p>
			<p class="MLP_text_bez1radku ParaOverride-1">„Co to bylo za věc, která ho odvedla od skoro hotového stroje?“ zeptal jsem se.</p>
			<p class="MLP_text ParaOverride-1">„Alexandrovi kdosi vyprávěl o&#160;bytě, kde se skrývá poklad pocházející z&#160;pirátské lodi, která ztroskotala u&#160;řeckého ostrůvku Folegandros…“</p>
			<p class="MLP_text ParaOverride-1">„To je přece poklad, který celý život hledal Bernet!“ zvolal jsem.</p>
			<p class="MLP_text ParaOverride-1">„Je to tak,“ přikývla Viola. „O&#160;tom, že Bernet hledá pirátský poklad z&#160;Folegandru, jsem se ale dozvěděla teprve nedávno od Čje a&#160;ten zase příběh milionářovy posedlosti znal od flétnisty, kterého Bernet najal na premiéru Medúz minulosti.“</p>
			<p class="MLP_text ParaOverride-1">„Je autorem opery Čj, nebo jsem se mýlil?“</p>
			<p class="MLP_text ParaOverride-1">„Hudbu k&#160;Medúzám minulosti složil opravdu Čj, to ale chudák flétnista dodnes neví. Je to spolužák Barbory a&#160;Andrey; vyprávěly mu jednou o&#160;tom, jak malý Bernet navštívil s&#160;tetou její přítelkyni a&#160;přečetl si v&#160;bytě, kde se nudil, lístek s&#160;textem, o&#160;kterém se domníval, že je zprávou o&#160;pokladu. Jeho teta se zřejmě v&#160;dětství přátelila s&#160;Valerií, možná byly spolužačky, a&#160;tak když přijela do města, šla ji s&#160;malým Bernetem, kterého měla na starosti, navštívit. Bylo to zrovna v&#160;době, kdy Valerie psala koncepty k&#160;Oranžové knize, a&#160;Bernet našel její poznámky na stole…“</p>
			<p class="MLP_text ParaOverride-1">„Počkejte, počkejte, to ale znamená, že ta zamračená holčička na otomanu…“</p>
			<p class="MLP_text ParaOverride-1">„Jistě, to jsem byla já.“</p>
			<p class="MLP_text ParaOverride-1">„Proč Valerie umístila poklad zrovna na Folegandros? Byla tam někdy nebo o&#160;ostrově někde četla? A&#160;jak to všechno souvisí s&#160;podmořskou sochou?“</p>
			<p class="MLP_text ParaOverride-1">„To je moc otázek najednou. Nesmíte tak pospíchat, říkal jste přece, že máte dost času,“ pokárala mě Viola ze tmy. „Ke všemu se dostaneme. Valerie na Folegandru nebyla. Nebyla nikdy v&#160;cizině, nikdy neviděla moře, i&#160;když po něm celý život toužila, mluvila prý často o&#160;tom, že až budu trochu větší, odjedeme spolu pryč z&#160;téhle země a&#160;budeme žít někde na jihu, na břehu teplého moře, v&#160;krajině, kde rostou olivy a&#160;fíkovníky. Říkala, že by jí nevadilo, kdyby měla pracovat jako prodavačka nebo pokojská nebo někde mýt nádobí. Její touha po moři a&#160;po jihu se projevuje na mnoha místech knihy. Valerie o&#160;Folegandru ani nikde nečetla, nevěděla o&#160;něm nic. Našla si ho na mapě. Zaujalo ji, že je to malý ostrůvek stranou lodních cest; dívala se na husté vrstevnice, které jí prozradily, že břehy tvoří příkré svahy, a&#160;na obrys ostrova vyprávějící o&#160;skalnatých osamělých zátokách a&#160;vysnila si přitom příběh o&#160;pokladu, děj, ve kterém se poklad dostal spletitými cestami z&#160;mořského dna do zešeřelého bytu na okraji města a&#160;ve kterém se lesk ztraceného zlata, drahých kamenů a&#160;perel proměňoval pořád víc a&#160;víc v&#160;nehmotné světlo.</p>
			<p class="MLP_text ParaOverride-1">A&#160;tak Alexandr procházel pokoji, zahradami, skladišti, kancelářemi, hotely, odstavenými vlaky, krámky, mnoha chodbami a&#160;průchody. Hlavní dějová linie knihy se rozvíjela v&#160;současnosti, na věcech ležel smutný šedavý povlak sedmdesátých let jako hluboko zažraná špína, a&#160;přesto nedokázal zastřít starší, silnější, nezničitelnou záři věcí, která se rozsvěcela pod dotykem slov a&#160;v&#160;některých úsecích Alexandrovy cesty se soustřeďovala do záře drahokamů, nočních lamp a&#160;tichých odlesků…“</p>
			<p class="MLP_text ParaOverride-1">Viola se odmlčela. Je to konec vyprávění, nebo se jen zamyslela? Když ticho trvalo příliš dlouho, zeptal jsem se: „Podařilo se Alexandrovi najít krabičku a&#160;otevřít ji?“</p>
			<p class="MLP_text ParaOverride-1">Viola se pohnula ve tmě. „Alexandr hledal krabičku mnoho let, prožil mnoho setkání, poznal hodně lidí, věcí a&#160;krajin, několikrát už byl blízko cíli. Ale krabičku už podruhé nikdy nedržel v&#160;ruce, nikdy ji neotevřel, nedozvěděl se, co se skrývá uvnitř…</p>
			<p class="MLP_text ParaOverride-1">Po Úovi četli Oranžovou knihu i&#160;Čj a&#160;Nm. A&#160;všichni tři ji pročítali znovu a&#160;znovu. Každý z&#160;nich byl mnohokrát v&#160;pokušení opsat si ales­poň jeden jediný odstavec, ale pokládali by za hanebnost, kdyby porušili slib, který Valerii dali. S&#160;úzkostí očekávali okamžik, kdy písmena začnou blednout. Ta chvíle přišla po třech týdnech. Chodili teď každý den k&#160;Valerii se stejným strachem, s&#160;jakým lidé přicházejí do nemocnice, kde leží na smrt nemocný blízký člověk. Když jednoho dne Oranžovou knihu otevřeli, uviděli, že se s&#160;ní přes noc cosi stalo; písmena byla zřetelnější než v&#160;minulých dnech, ale jejich zelená barva se proměnila v&#160;jasně purpurovou. Ú a&#160;Čj se podívali na Pascala; ten jen kývl hlavou a&#160;tiše řekl, že právě nastala poslední fáze života knihy.</p>
			<p class="MLP_text ParaOverride-1">Všichni čtyři stáli mlčky nad knihou a&#160;sledovali její zánik. Ú i&#160;Čj si zapamatovali to odpoledne do nejmenších podrobností. Oba mi vyprávěli o&#160;měkkém světle, které přicházelo oknem vedoucím do zasněženého parku a&#160;leželo na všech věcech v&#160;pokoji, o&#160;pachu kabátů, které visely, prosáklé tajícím sněhem, na věšáku v&#160;předsíni, o&#160;jasném zvuku, jakým se ozývaly v&#160;mrazivém vzduchu vzdálené hlasy sáňkujících dětí. Valerie zvolna listovala knihou, uprostřed stránek se začaly objevovat nové barvy&#160;– fialová, růžová, azurová a&#160;zlatá&#160;– a&#160;rozlévaly se písmeny k&#160;okrajům, jako kdyby na každé stránce vybuchl němý ohňostroj. V&#160;jedné chvíli všechny nově zrozené barvy ustoupily, písmena opět zezelenala a&#160;pak zelená barva začala blednout, slova se jako potápějící se město začala propadat do bílé stránky, ztrácela se víc a&#160;víc, až zmizela, jen občas se nakrátko zjevilo slovo nebo fragment věty a&#160;zase se ponořily pod hladinu stránky. Osamocená slova nebo písmena se na stránkách knihy objevovala ještě několik týdnů; pak se bílá hladina nad textem zavřela navždycky. Ú, Čj a&#160;Nm dál navštěvovali každý den Valerii. Brali knihu do ruky, listovali bílými stránkami se smutkem a&#160;podivnou rozkoší; cítili, že Valerie měla pravdu, že smazaný text pořád žije, věty a&#160;výjevy z&#160;knihy se rozpouštěly v&#160;zapomenutí, ale zároveň bobtnaly novými ději, novými tvary a&#160;novou hudbou.</p>
			<p class="MLP_text ParaOverride-1">Román o&#160;Alexandrovi zanikl v&#160;lednu sedmdesátého devátého roku. Valerie byla po ročním psaní románu, při kterém se ještě musela starat o&#160;mne a&#160;o&#160;domácnost, vyčerpaná. O&#160;knize nechtěla vůbec mluvit. Nikdo z&#160;tří přátel se nedozvěděl, jestli je s&#160;tím, co se stalo, spokojená, nebo jestli přece jen zániku knihy lituje. V&#160;únoru nastaly velké mrazy. Nastydla jsem se, Valerie se mnou běžela k&#160;lékaři, neoblékla se dobře a&#160;dostala zápal plic. Když ji odvezli do nemocnice, vzal si mě k&#160;sobě Čj a&#160;staral se o&#160;mne. Přátelé Valerii ještě několikrát navštívili v&#160;nemocnici; museli jí znovu slíbit, že se nebudou pokoušet obnovit text románu, a&#160;Valerie dokonce začala požadovat ještě víc: chtěla teď, aby o&#160;knize ani s&#160;nikým nemluvili, aby to, že existovala Oranžová kniha, zůstalo navždy jejich tajemstvím. Čtvrtý den dostala vysoké horečky, a&#160;když její přátelé přišli do nemocnice pátý den, lékař jim oznámil, že Valerie v&#160;noci zemřela. Ještě jí nebylo třicet let. Mně byly čtyři roky; vzal si mě k&#160;sobě Jonáš, od té doby jsem žila s&#160;ním a&#160;na matku jsem zapomněla.“</p>
		</div>
</body>
</html>