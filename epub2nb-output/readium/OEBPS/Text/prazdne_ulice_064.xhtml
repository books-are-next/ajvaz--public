<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-61</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-61" xml:lang="cs-CZ">
		<div class="_idGenObjectStyleOverride-1">
			<p id="_idParaDest-60" class="MLP_uroven2_kapitola ParaOverride-1">1. kapitola <br/>Lesk klavíru</p>
			<p class="MLP_text_bez1radku ParaOverride-1">Když automobil přejížděl přes náměstíčko, uviděl jsem, že je to bílá dodávka. Zatáčel kolem kavárny a&#160;přitom zpomalil&#160;– a&#160;já si mohl prohlédnout obrovského modrého ledňáčka s&#160;rybkou v&#160;zobáku, který byl namalovaný na boku automobilu. Vyskočil jsem, zasunul jsem bankovku pod sklenici s&#160;nedopitou kávou a&#160;vyrazil za dodávkou. Vzdalovala se dlouhou rovnou ulicí. Utíkal jsem po vozovce a&#160;mával rukama; doufal jsem, že mě řidič zahlédne ve zpětném zrcátku.</p>
			<p class="MLP_text ParaOverride-1">A&#160;pak jsem si všiml, že obrys automobilu se už nezmenšuje; řidič mě přece jen asi uviděl a&#160;čeká na mne. I&#160;když jsem sotva popadal dech, začal jsem se při běhu hlasitě smát. Samozřejmě, když všechny stopy selžou, může ještě vždycky přijet bůh na stroji, třeba v&#160;podobě taxikáře. Když jsem k&#160;dodávce doběhl, vyklonil se z&#160;okénka kulatý obličej lesknoucí se potem. „Co potřebujete odvézt, šéfe?“ zeptal se taxikář.</p>
			<p class="MLP_text ParaOverride-1">Oběhl jsem automobil a&#160;posadil se na přední sedadlo, aby mi řidič neujel. „Před dvěma lety jste z&#160;podniku Nereus vezl zvláštní čerpadlo s&#160;mnoha hadicemi,“ řekl jsem, když jsem za sebou zabouchl dvířka, „jel s&#160;vámi muž s&#160;šedivými vousy a&#160;mladá dívka s&#160;nakrátko ostříhanými vlasy. Nepamatujete se, kam jste je odvezl?“</p>
			<p class="MLP_text ParaOverride-1">Taxikář našpulil tlusté rty. „Možná se pamatuju, možná ne,“ řekl. „Informace o&#160;zákaznících neposkytuju. Jestli nepotřebujete nic odvézt, vystupte si.“</p>
			<p class="MLP_text ParaOverride-1">Vytáhl jsem z&#160;kapsy peněženku, našel v&#160;ní tisícikorunu a&#160;podržel ji taxikáři před očima.</p>
			<p class="MLP_text ParaOverride-1">„Mám dojem, že žádný zákon nezakazuje mluvit o&#160;tom, kam chtěl zákazník zavést,“ řekl jsem.</p>
			<p class="MLP_text ParaOverride-1">„Myslím, že máte pravdu, opravdu to není zakázané.“ Taxikář přestal dělat obličeje a&#160;mluvil mnohem přívětivějším tónem. „Na to čerpadlo se dobře pamatuju, nikdy jsem podobné neviděl. A&#160;kde jsme ho vykládali, se taky pamatuju přesně.“</p>
			<p class="MLP_text ParaOverride-1">„A&#160;můžete mě tam zavézt?“</p>
			<p class="MLP_text ParaOverride-1">Když taxikář šlápl na plyn, zasunul jsem mu bankovku do kapsy u&#160;košile. Dodávka brzy vjela na nový objezd, který jsem neznal, po stranách silnice se střídaly řídké listnaté lesíky s&#160;koberci žloutnoucí trávy a&#160;s&#160;technickými stavbami, obehnanými vysokými drátěnými ploty. Občas se v&#160;dálce mihla vesnice rozsypaná uprostřed polí. Mlčeli jsme, po nějaké chvíli taxikář pustil kazetu s&#160;country hudbou. Nad hlavou nám přelétaly mosty, betonové nadjezdy a&#160;modré tabule s&#160;velkými bílými písmeny. Obloukem jsme se vrátili k&#160;městu; za malou chvíli vjel taxikář do ulice, kterou tvořilo jen několik zchátralých domů po obou stranách. Zastavil před jedním z&#160;nich a&#160;mlčky ukázal na jeho vchod.</p>
			<p class="MLP_text ParaOverride-1">Vystoupil jsem a&#160;chvíli se rozhlížel kolem sebe. Ulice, kde jsem stál, byla poslední ulicí ve městě; za zdí nejvzdálenějšího domu už byla jen jakási skladiště, za nimi se k&#160;nízkému obzoru táhlo pole. Kolem skladišť vedla železniční trať, která se ztrácela za zadní stranou domů. Vešel jsem do domu; byl tmavý a&#160;překvapivě chladný. Do vyšších pater stoupalo kamenné schodiště, vroubené zábradlím, které tvořily stále stejné stylizované květy z&#160;litiny; zelený ochranný nátěr zdi byl pokrytý ornamentem, který za mnoho let vytvořily tisíce bílých škrábanců. V&#160;suterénu bylo takové šero, že jsem musel rozsvítit, abych mohl přečíst jména na dopisních schránkách; žádné z&#160;nich mi nic neříkalo.</p>
			<p class="MLP_text ParaOverride-1">Nade mnou se ozval dívčí hlas, bouchly dveře, pak bylo slyšet blížící se dupot. Když se v&#160;ohbí schodiště objevilo děvčátko, zeptal jsem se ho, jestli tu nebydlí Viola Jonášová. Dívenka se zastavila, seshora na ni dopadal slabý paprsek světla. Nedůvěřivě se na mne zadívala, pak zavrtěla hlavou a&#160;chtěla kolem mne proběhnout.</p>
			<p class="MLP_text ParaOverride-1">„Je to mladá paní a&#160;má krátké světlé vlasy,“ zkusil jsem to ještě. Děvčátko po chvíli váhání řeklo: „Ta bydlí u&#160;pana Navrátila.“ Pak zmizelo na ulici.</p>
			<p class="MLP_text ParaOverride-1">Byty v&#160;domě měly těžké kazetové dveře, chodil jsem od jedněch k&#160;druhým a&#160;četl jména na jmenovkách, zasazených do ozdobných mosazných rámečků. Ve čtvrtém, nejvyšším patře byl do rámečku nedbale zasunutý kus papíru, na kterém bylo napsáno velkými písmeny NAVRÁTIL. Stiskl jsem rozviklaný zvonek a&#160;pak jsem zase čekal, pln úzkosti, kdo se vynoří ve dveřích.</p>
			<p class="MLP_text ParaOverride-1">Za dveřmi bylo dlouho ticho, pak se ozvaly lehké kroky a&#160;ve špehýrce se na chvíli objevilo oko. Zase se dlouhou chvíli nic nedělo; ten, kdo stál na druhé straně dveří, se asi rozmýšlel, jestli mi má otevřít. Položil jsem ruku na zvonek, abych ještě jednou zazvonil, ale než jsem stiskl tlačítko, zachřestil za dveřmi řetěz a&#160;dveře se pootevřely.</p>
			<p class="MLP_text ParaOverride-1">Zavanula na mne smutná vůně cizího bytu; ve stejných manšestrových kalhotách a&#160;ve stejném šedivém tričku, jaké jsem viděl na portrétu, stála ve dveřích Viola Jonášová.</p>
			<p class="MLP_text ParaOverride-1">Zmateně jsem přemýšlel, co mám říci. Viola se na mne udiveně dívala, pak prohlásila: „Pan Navrátil není doma.“</p>
			<p class="MLP_text ParaOverride-1">„Nejdu za ním, ale za vámi,“ vypravil jsem ze sebe konečně.</p>
			<p class="MLP_text ParaOverride-1">Viola couvla zpátky do bytu a&#160;ještě více přivřela dveře. „Kdo jste? Poslal vás za mnou můj otec?“ Byla přichystaná v&#160;příštím okamžiku dveře přibouchnout.</p>
			<p class="MLP_text ParaOverride-1">„Neutíkejte mi, prosím. Na tom, kdo jsem, teď nezáleží a&#160;váš otec mě neposlal. Vlastně ano, ale… Nebo spíš přece jen ne. Je to všechno strašně složité. Prosím, nezavírejte dveře a&#160;poslouchejte mě chvíli. Slibuju vám, že nikomu neřeknu, kde bydlíte, jestli si to nebudete přát, ani vašemu otci…“</p>
			<p class="MLP_text ParaOverride-1">Viola váhala, zamračeně se na mne dívala, pomalu kmitala křídlem dveří sem a&#160;tam. Myslím, že na ni zapůsobil víc můj zoufalý výraz než to, co jsem říkal; nakonec dvěma krůčky ustoupila hlouběji do temné předsíně a&#160;křídlo dveří přitáhla k&#160;sobě. Mohl jsem projít dovnitř.</p>
			<p class="MLP_text ParaOverride-1">Zavedla mě do rozlehlého pokoje, kde se nábytek leskl ve slunečním světle, které sem dopadalo třemi okny; nejširší z&#160;nich se táhlo přes celý oblouk arkýře, do kterého se pokoj vzadu prohluboval. Všemi okny probíhaly rovnoběžné i&#160;křížící se dráty a&#160;byly v&#160;nich vidět tmavé sloupy; když jsem přišel blíž, vynořil se vysoký násep s&#160;kolejnicemi na pražcích. Zarazilo mě, jak je železniční trať nebezpečně blízko domu; kdyby tu zastavil vlak, napadlo mě, bylo by snad možné potřást si otevřeným oknem rukou s&#160;pasažérem stojícím u&#160;okénka. Obrysy oken protkaných dráty se odrážely na desce klavíru, který stál uprostřed místnosti, jako na tmavé hladině. Na klavíru leželo několik listů notového papíru; všiml jsem si, že do notových linek kdosi chvatnými pohyby tužky vepsal chomáče not. Přívětivé měkké světlo se vpíjelo do narudlého koberce a&#160;do čalounění pohovky a&#160;křesel. Celou šířku arkýře zabíral těžký psací stůl; kdo u&#160;stolu pracoval, musel si asi připadat jako hradlař, pomyslel jsem si. Na desce psacího stolu ležela kniha v&#160;oranžové plátěné vazbě; zdálo se mi, že na ní nehybně odpočívá nějaký velký, smaragdově zelený exotický hmyz, ale když jsem přišel blíž, uviděl jsem, že je to znak dvojitého trojzubce, namalovaný nebo natištěný na oranžové plátno vazby.</p>
		</div>
</body>
</html>