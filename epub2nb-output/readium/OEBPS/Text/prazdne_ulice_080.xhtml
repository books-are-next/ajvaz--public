<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-77</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-77" xml:lang="cs-CZ">
		<div class="_idGenObjectStyleOverride-1">
			<p id="_idParaDest-76" class="MLP_uroven2_kapitola ParaOverride-1">17. kapitola <br/>Julie</p>
			<p class="MLP_text_bez1radku ParaOverride-1">„Vypravila jsem se tedy do Nerea. Když jsem vcházela do budovy, nevěděla jsem ještě, jestli se budu řídit Kulhánkovou radou a&#160;obrátím se zrovna na Julii; nadšené doporučování odborných schopností mladé ženy z&#160;úst stárnoucího osamělého muže neznělo moc věrohodně, obzvláště když se zakládalo jen na jednom rozhovoru během čekání na autobus. Ale pak jsem vstoupila do místnosti konstruktérů a&#160;uviděla jedinou ženu mezi muži; seděla blízko mě, a&#160;tak jsem mohla hned ode dveří pozorovat úsměv, s&#160;jakým se skláněla nad rýsovacím prknem a&#160;prohlížela si kružnice, čtverce a&#160;mnohoúhelníky narýsované tužkou na průsvitném papíru. Přemýšlela jsem, kde jsem se s&#160;takovým výrazem tváře setkala. A&#160;pak jsem si vzpomněla: jednou jsem viděla sběratele motýlů, jak si s&#160;podobným láskyplným úsměvem prohlíží své exempláře v&#160;zasklených skříňkách.</p>
			<p class="MLP_text ParaOverride-1">Juliina péče o&#160;geometrické tvary mě tak překvapila a&#160;okouzlila, že už jsem neváhala a&#160;šla přímo k&#160;ní. Během její práce na čerpadle jsme se spřátelily; prozradila jsem jí, jak mě překvapil pohled, jakým se dívá na čtverce, trojúhelníky a&#160;kružnice. Julie se smála, řekla mi, že měla odmalička ráda lehké a&#160;hladké věci; a&#160;geometrické tvary má nejraději ze všeho, protože jsou tím nejlehčím a&#160;nejhladším. Její pokoj byl opravdu plný hedvábných látek, závěsů, stuh a&#160;tenkých třásní, stačilo, aby trochu zafoukal průvan, a&#160;všechno tu povlávalo a&#160;chvělo se. Nerozuměla příliš tomu, proč lidé pokládají geometrii za smutnou a&#160;studenou říši; pro ni to byla příjemná zahrada a&#160;trojúhelníky, čtverce a&#160;kružnice byly květinami, které v&#160;ní rostly. Dokonce mi tvrdila, že každý geometrický obrazec má svou vlastní vůni. Jednou mi vyprávěla, jak byla fascinovaná, když v&#160;osmi letech někde poprvé uviděla konstruktéra, který pomocí kružítka a&#160;pravítka rýsoval tvary, jež byly ještě lehčí než nejjemnější látky a&#160;ještě hladší než nejhladší zrcadlo; od té doby věděla, čím chce být.“</p>
			<p class="MLP_text ParaOverride-1">„Ale ke konstruování strojů přece nestačí znalost geometrie,“ namítl jsem.</p>
			<p class="MLP_text ParaOverride-1">„Jistě, Julie také musela hodně vědět o&#160;fyzikálních a&#160;mechanických vlastnostech tvarů a&#160;musela na ně brát ohled, ale představovala si je jen jako jakési myšlenky a&#160;nálady útvarů geometrického světa. Moc ji nezajímalo, co vzejde z&#160;jejích výkresů; do nereovských dílen, kde podle nich vyráběli čerpadla, scházela, jen když musela; pokládala hmotné věci za jakési nezdárné potomky geometrických nákresů, kterými je lepší příliš se nechlubit.“</p>
			<p class="MLP_text ParaOverride-1">„Nebylo to proto, že se za její láskou ke geometrickým výkresům skrýval odpor ke skutečnosti?“ zeptal jsem se.</p>
			<p class="MLP_text ParaOverride-1">„Odpor ke skutečnosti? Ne, to jsou příliš silná slova. Ale je pravda, že se těžkých těl strojů, zapatlaných olejem a&#160;vazelínou, trochu štítila.“</p>
			<p class="MLP_text ParaOverride-1">Viola se na chvíli odmlčela, dívala se na svůj odraz ve skle. „V&#160;té době už jsem nemohla dál vydržet s&#160;Dominikem. Stala jsem se pro něj hieroglyfem, který je třeba v&#160;každé vteřině luštit, a&#160;zároveň nepřítelem, jehož každé hnutí je třeba bedlivě sledovat. S&#160;Julií to bylo jiné. Julie se dotýkala mého tajemství lehce jako svých hedvábných látek a&#160;svých kružnic a&#160;obdélníků; to, že neznala smysl mnoha věcí, které jsem dělala, pro ni nebylo nedostatkem&#160;– stejně jako nebylo nedostatkem jejích výkresů, že postrádají tíhu a&#160;třetí rozměr.“</p>
			<p class="MLP_text ParaOverride-1">„S&#160;tím nemohu souhlasit,“ přerušil jsem Violu. „Julie mi vyprávěla, že na vás často vyzvídala, k&#160;čemu má čerpadlo sloužit, a&#160;také se mi svěřila, že pořád přemýšlela o&#160;strojích, do kterých by se hodil fragment čerpadla, a&#160;o&#160;světech, do kterých by takové stroje mohly patřit.“</p>
			<p class="MLP_text ParaOverride-1">„Ano, Julie se mě vyptávala na účel čerpadla a&#160;já jí něco odpovídala, ale to byly jen naše hry, kterými jsme se bavily. Jsem si jista, že Julie řešení záhady čerpadla ve skutečnosti netoužila znát; bála se, že řešení by naše hry představ a&#160;obrazů zatížilo nějakou fádní skutečností; ta by jí určitě byla stejně nepříjemná jako těžké a&#160;zapáchající stroje, jež v&#160;nereovských dílnách parazitovaly na Juliiných nákresech a&#160;předstíraly dokonce, že jsou cílem jejich motýlího života.“</p>
			<p class="MLP_text ParaOverride-1">Ale Viola mě tentokrát příliš nepřesvědčila. Měl jsem podezření, že si tímhle způsobem vykládala Juliino chování, protože to tak pro ni bylo nejjednodušší&#160;– a&#160;jí na cestě za textem Oranžové knihy už nezbývalo dost energie k&#160;tomu, aby mohla řešit ještě nějaké další složité otázky. Ve hrách, které spolu Julie a&#160;Viola hrály, byla cítit příliš silně Juliina bolest z&#160;toho, že se jí Viola ztrácí v&#160;neznámém světě, do něhož Julie nemá přístup, a&#160;tušení, že v&#160;něm její přítelkyně jednou zmizí nadobro. Ale bylo také dobře možné, že to, co Viola říká, byla pravda v&#160;době, kdy se s&#160;Julií přátelily, a&#160;že se lehké hry s&#160;obrazy proměnily ve stesk a&#160;zoufalství, až když Viola svou přítelkyni opustila.</p>
			<p class="MLP_text ParaOverride-1">„V&#160;Nereu tedy nejdřív Julie zpracovala na základě Nmových nárysů detailní schéma; podle něho se pak v&#160;nereovských dílnách vyrábělo čerpadlo. My jsme mezitím s&#160;Kulhánkem a&#160;Čjem opravovali zbývající části stroje. Nemohla jsem Julii prozradit, že čerpadlo, na němž pracovala, je určeno pro podzemní jeskyni, která se skrývá padesát metrů od domu, kde bydlí. A&#160;tak jsem denně přicházela k&#160;Julii od Kulhánka a&#160;byla jsem ještě cítit vazelínou a&#160;olejem…“</p>
			<p class="MLP_text ParaOverride-1">„To asi muselo Julii, která neměla ráda stroje, dost vadit…“</p>
			<p class="MLP_text ParaOverride-1">„Je to zvláštní, ale Julie měla vůni technického oleje, smíšenou s&#160;vůní parfému, ráda. Asi jí připadalo, že proměna mastné a&#160;lepkavé skutečnosti v&#160;netělesný pach je podobným triumfem lehkosti nad tíží jako proměna těžkého mechanismu v&#160;jemné čáry na pauzovacím papíru… V&#160;době, kdy bylo konečně čerpadlo hotové, jsem se už znala s&#160;Juliinými rodiči, a&#160;tak jsem se bála, že by mě mohli vidět, jak čerpadlo vykládáme pár desítek metrů od jejich domu. Proto jsme je s&#160;Čjem nejdřív odvezli sem, nechali je tu ležet na dvoře a&#160;teprve po půlnoci jsme si objednali jiný taxík a&#160;převezli je ke Kulhánkovi. Ani jsme nejeli domů, trochu jsme se prospali na podlaze na dekách, které nám Kulhánek přinesl, a&#160;už v&#160;šest ráno jsme čerpadlo zapouštěli do otvoru v&#160;podlaze.</p>
			<p class="MLP_text ParaOverride-1">V&#160;té době už Julie cítila, že ji opouštím&#160;– protože já ji nakonec opustila stejně jako Dominika. Dominika jsem nechala být, protože mě jeho tázavé a&#160;vyčítavé pohledy čím dál víc dráždily. S&#160;Julií to bylo jiné, bylo mi s&#160;ní dobře; když jsme byly spolu, dokonce jsem někdy přestávala myslet na Oranžovou knihu. Cítila jsem pokušení zůstat s&#160;ní, zapomenout na všechny smutné historie ze sedmdesátých a&#160;osmdesátých let a&#160;nechat Valeriin text dál spát. Ale pak zase přicházely okamžiky, kdy jsem se děsila toho, jak strašná by byla zrada, kdybych román o&#160;Alexandrovi ponechala zakletý na bílých stránkách; říkala jsem si, že zrada je už to, že teď se věnuju něčemu jinému, že tolik myslím na někoho jiného než na Valerii, a&#160;bylo mi čím dál jasnější, že budu muset od Julie odejít. Julie se pořád jen usmívala, ale pro mne vše bylo o&#160;to horší a&#160;o&#160;to víc jsem potřebovala utéct.</p>
			<p class="MLP_text ParaOverride-1">Julie mě nikdy neprosila, abych s&#160;ní zůstala, ale zrovna večer toho dne, kdy jsme instalovali nové čerpadlo, poprvé nedokázala zakrýt svůj smutek. Telefonovala mi a&#160;já brala ve stejné ulici, za několika zahradami a&#160;ploty, mobil do ruky, ušpiněné od oleje; Julie se se mnou snažila mluvit klidně a&#160;vesele, ale pak to najednou nevydržela a&#160;rozplakala se. Vypnula hned mobil, ale těch několik vzlyků, které jsem zaslechla, mi stačilo. Rozeběhla jsem se za ní a&#160;za chvíli už jsem zvonila u&#160;jejích dveří; Julie se mě neptala, jak jsem se ve vile mohla tak rychle objevit.</p>
			<p class="MLP_text ParaOverride-1">Tu noc jsem zůstala u&#160;ní, ale nemohla jsem spát, pořád jsem myslela na to, jestli se Čjovi a&#160;Kulhánkovi podařilo uvést čerpadlo do chodu. Ležela jsem v&#160;posteli s&#160;otevřenýma očima, naslouchala nočním zvukům a&#160;snažila se mezi nimi rozpoznat hlas čerpadla. Ani Julie moc nespala; byla šťastná, když jsem se u&#160;ní objevila, ale asi tušila, že se vidíme naposledy. Někdy ve tři hodiny ráno se mi zdálo, že jsem konečně zaslechla tichounké bzučení Kulhánkova stroje. Posadila jsem se na posteli a&#160;poslouchala jsem. V&#160;tu chvíli jsem si všimla, že se na mne Julie dívá; něco mi chtěla říct, a&#160;já ji dost hrubě okřikla, aby byla zticha. Dodnes mě to mrzí.“</p>
		</div>
</body>
</html>