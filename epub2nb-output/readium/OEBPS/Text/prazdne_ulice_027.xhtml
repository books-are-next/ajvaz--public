<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>prazdne_ulice-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="prazdne_ulice-24" xml:lang="cs-CZ">
		<div class="_idGenObjectStyleOverride-1">
			<p id="_idParaDest-23" class="MLP_uroven2_kapitola ParaOverride-1">22. kapitola <br/>Setkání</p>
			<p class="MLP_text_bez1radku ParaOverride-1">Už jsem to nevydržel a&#160;připomněl prodavači: „Pořád jste mi ještě neřekl, jak jste se setkal s&#160;Violou.“</p>
			<p class="MLP_text ParaOverride-1">„Právě jsem o&#160;ní chtěl mluvit. Ta dívka, která se podle vás jmenuje Viola, se v&#160;Tam-tamu objevila tři dny po Čjově první návštěvě. Řekla mi, že hledá Vhlma Čje; vzpomínám si, že mě zarazilo, že tu podivnou směs souhlásek vyslovila tak plynně, jako by to pro ni bylo to nejběžnější jméno na světě. Adresu obchodu získala v&#160;časopise, kde otiskli můj článek, tam se také dozvěděla, že se jim Čj ozval a&#160;že se mě chystá navštívit. Řekl jsem jí, že se s&#160;ním minula, že bohužel nevím, kde bydlí ani jaké je jeho pravé jméno, ale jestli s&#160;ním chce mluvit, zastihne ho u&#160;mne v&#160;pondělí v&#160;pět hodin.</p>
			<p class="MLP_text ParaOverride-1">Čj přišel do obchodu ve smluvenou dobu a&#160;přinesl mi své nahrávky. Projednávali jsme některé detaily a&#160;já se na něm marně snažil vyzvědět něco o&#160;Oranžové knize. Ve čtvrt na šest se otevřely dveře a&#160;objevila se v&#160;nich Viola. Její příchod na Čje zapůsobil zvláštním způsobem. Zmlkl a&#160;chvíli na ni zíral; pak se vzpamatoval, jako by se probral ze sna.“</p>
			<p class="MLP_text ParaOverride-1">„A&#160;Viola?“</p>
			<p class="MLP_text ParaOverride-1">„Ta se chovala úplně klidně. Řekla Čjovi jen: ‚Přišla jsem za vámi.‘ Čj se nakonec usmál a&#160;řekl tiše: ‚Jistě, tak je to v&#160;pořádku.‘ Rychle se mnou probral zbylé záležitosti, které se týkaly připravovaného kompaktu, a&#160;když jsem se s&#160;ním chtěl bavit o&#160;honoráři, mávl jen rukou. Dívka celou dobu nehybně stála a&#160;mlčela. Když jsme skončili, Čj se se mnou rozloučil a&#160;odešel; dívka ho doprovázela. Když jsem byl sám, pustil jsem si pásek. Připadal jsem si jako ve snu: poslouchal jsem skladby Vhlma Čje, kterého jsem léta pokládal za pohádkovou bytost.“</p>
			<p class="MLP_text ParaOverride-1">„Nebyl jste zklamaný?“</p>
			<p class="MLP_text ParaOverride-1">„Ne, obě skladby se mi moc líbily a&#160;dojaly mě. První skladba byla jen změtí tichých zvuků, ve které by asi většina lidí nenašla žádný smysl a&#160;nedokázala by ji poslouchat, ale já dobře věděl, o&#160;co Čjovi šlo, věděl jsem, že chtěl narušit dvojí hranici hudby&#160;– jednak hranici, která ji dělí od jiných zvuků, a&#160;jednak tu, která ji odděluje od ticha&#160;–, a&#160;se vzrušením jsem poslouchal zvuky ozývající se na území, které nepatří ani říši hudby, ani říši hluků, ani říši ticha, na území, které nepatří nikam, slyšel jsem, jak zní v&#160;prázdnotě a&#160;rozpomínají se na jakýsi prastarý řád. Druhá skladba byla podobnější tomu, čemu se obvykle říká hudba; převládaly v&#160;ní tóny zoufalství, které se střídaly s&#160;tóny rezignovaného smutku.“</p>
			<p class="MLP_text ParaOverride-1">„Už jste Violu nikdy neviděl?“</p>
			<p class="MLP_text ParaOverride-1">„Neviděl jsem ani Violu, ani Čje. Doufal jsem, že se ukáže, když vyšel kompakt s&#160;jeho skladbami, ale už nikdy nepřišel.“</p>
			<p class="MLP_text ParaOverride-1">To už bylo zřejmě všechno, co prodavač o&#160;Čjovi a&#160;dvojitém trojzubci věděl. Poděkoval jsem mu za jeho vyprávění, zaplatil za kompakt a&#160;spěchal domů, abych si ho poslechl. Prodavač se usadil pohodlněji do houpacího křesla, vzal z&#160;pultu knihu a&#160;zamával mi. Podíval jsem se na kulaté hodiny na zdi nad pokladnami; byly už tři hodiny odpoledne. Když jsem došel doprostřed haly, ozvalo se za mnou volání. Viděl jsem, jak ke mně prodavač běží po lesklé podlaze.</p>
			<p class="MLP_text ParaOverride-1">„Na něco jsem zapomněl,“ volal na mne; jeho hlas se rozléhal prázdnou halou. „Nevím, jestli vám to nějak pomůže, ale znak, kterým Čj pojmenoval svou skladbu, jsem viděl z&#160;okna vlaku na zdi jedné budovy. Není to odsud daleko; vlak tu objíždí okraj města, a&#160;když pojedete západním směrem, uvidíte budovu po několika minutách, asi v&#160;polovině cesty mezi zastávkami.“</p>
			<p class="MLP_text ParaOverride-1">Prodavač se vrátil do obchodu a&#160;já stál chvíli nerozhodně uprostřed haly. Nemohl jsem se dočkat, až si poslechnu Čjovy skladby, ale zároveň jsem byl strašně zvědavý na budovu s&#160;trojzubcem. Nad automatem na kávu visel jízdní řád, sestavený z&#160;velkých černých písmen a&#160;číslic. Dozvěděl jsem se, že příští vlak pojede až za dvě hodiny; neměl jsem tolik trpělivosti, abych na nádraží tak dlouho čekal, a&#160;tak jsem se rozhodl, že pojedu domů.</p>
		</div>
</body>
</html>